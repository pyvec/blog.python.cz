Title:  Kdo jsme? - Ženy! Co chceme umět? - Django!
Date: 2017-07-19 13:08:00
Author: Štěpánka Lucinová
Gravatar: stepanka.lucinova@gmail.com
About: Nikdo. Nic. Nikam.

### Django workshop - 11.6.2017

![Kdo jsme? - Ženy! Co se chceme naučit? - Django!]({filename}/images/whoarewe.jpg)

Poslední tři a půl měsíce pro mě byly hodně pytenzivní. Po skončení [PyLadies kurzu](http://pyladies.cz/) byl hned [PyCon CZ](https://cz.pycon.org/2017/), na který dostaly všechny účastnice DjangoGirls workshopu vstupenku. Jako úplný nováček ve světě „těch internetů“ jsem se docela bála, že nebudu některým věcem rozumět, že to bude složité a že jsem si zase ukousla moc velké sousto. Ale nakonec jsem si to fakt užila, posuďte sami...

Asi dva týdny před workshopem jsme dostaly email s instrukcemi k workshopu, co je potřeba nainstalovat a odkaz na
krátký úvod do HTML a CSS. Všechno detailně popsané, takže jsem během pár dní úspěšně vytvořila své kočce „webísek“
o jedné galerii a pár odkazech. Kočku jsem tím neohromila...

Neděle 11.6.2017 6:30 - samou nedočkavostí jsem se probudila ještě před zazvoněním budíku a počasí venku slibovalo
super den. Čapla jsem bábovku, kterou jsem upekla jako úplatek pro kouče, a o hodinu a půl později už vcházela do [MSD IT](https://www.msdit.cz/) na Smíchově. Velká moderní budova, ve které mě vítá milý pán na vrátnici, strčí mi k podpisu prezenční papír a hned vysvětluje kudy a kam. Ostatně jejich chytré výtahy mě ani nikam jinam než do šestého patra nepustí. :) Tam už se na každou účastnici nedočkavě vrhají organizátorky Veronika a Zuzka s tričky, samolepkami, širokým úsměvem a tajuplnou krabičkou, ze které se pak vyklubají hrací karty. V rámci kamarádění si lepíme jmenovky. V hlavní místnosti jsou stoly sražené po dvou k sobě, čímž vzniká několik malých skupinek po třech účastnicích a jednom kouči. Na každém stole jsou vypsána jména účastnic a kouče, heslo na wifi a tahák na Django. Já jsem ve skupince s Vlaďkou, se kterou se znám už z PyLadies, jednou paní a koučem [Pepou Rouskem](https://rousek.name/). Jinak jsem tam moc lidí neznala, pamatovala jsem si několik holek z PyLadies a rozpoznala pár tváří z PyConu.

![Atmosféra na workshopu]({filename}/images/IMG_0518.jpg)

Musím říct, že Zuzka s Verčou odhalily tajemství spokojených účastnic a strategicky zahájily workshop snídaní. Mňam!
Po krátkém představení koučů a programu se už každá účastnice vrhla na tutoriál. Princip miniskupinek s koučem a postupování vlastním tempem mi vyhovoval na 1000 %. Stačilo se zoufale podívat koučovým směrem nebo zmínit, že „vono to nefunguje“
a během chvilky „to“ už zase fungovalo. Nevím jak u ostatních stolů, ale náš Pepa se občas docela nudil, což nepřipisuju
na vrub naší skupince, ale fakt skvěle napsanému tutoriálu, který nám i připomínal, kdy si dojít pro kafe nebo občerstvení,
kterého bylo po celý den víc než dost.

![Oběd na terase]({filename}/images/IMG_0343.jpg)

Ani jsem se nenadála a už byl čas na oběd. Opět musím vyseknout poklonu objednanému cateringu, protože jídlo bylo výborné,
pestré a bylo ho dost. Po jídle jsme byly vyhnány na velkou terasu se zahrádkou a krásným výhledem na společné focení,
abyste pak všichni viděli, jak jsme se tam měli dobře. Posoudit můžete [„zde“](https://www.dropbox.com/sh/6s2kyttxdq4g9zr/AABOSpfBOIzIYhR-ktJ0eSLea?dl=0). Musím říct, že mě workshop bavil natolik,
že jsem si i oběd vzala k počítači a pro kafe běhala minimálně, a přitom bylo fakt dobrý! :) Druhá půlka workshopu byla
trochu zajímavější, jelikož po <var>x</var> hodinách všemožného nastavování jsme se dostali i k programování. Vševědoucí Pepa se trpělivě skláněl nad našimi notebooky a hledal zapomenuté závorky, překlepy, řešil nevysvětlitelné errory a odpovídal na všetečné otázky typu „A proč jako? A proč ne takhle?“.

![Radící koučové]({filename}/images/IMG_0060.jpg)

Za sebe můžu říct, že se mi tutoriál povedlo dokončit celý. Když jsem se vyptávala okolí, většině účastnic to zvládla taky zcela nebo aspoň z 80 %, což je při takovém množství účastnic (36!) s rozdílnými úrovněmi skvělé a je potřeba to připsat opět
na vrub pořadatelkám a koučům.

![Skupinovka]({filename}/images/IMG_0209.jpg)

A teď děkovací odstavec aneb borci na konci. :) Prvně pořadatelky – [Zuzka](https://www.facebook.com/zuzejk) a [Veronika](https://twitter.com/lspdv), tyhle dvě věčně se smějící a štěbetající cácorky o tomhle workshopu nikde na Fuck Up [Pyvu](https://pyvo.cz/) mluvit nebudou; bez koučů bychom se tak daleko nedostali; bez [MSD IT](https://www.msdit.cz/) bychom byli o hladu a programovali někde na louce přes hotspot. [GitHub](https://github.com/) pushnul super Django trička a díky [Pyvec](http://pyvec.org/) a [PyCon CZ](https://cz.pycon.org/2017/) jsme měly super fotky z workshopu a vstupenky na PyCon CZ 2017 zdarma.

Po workshopu vím, že:

-  ...rozdíl mezi #000000 a #FFFFFF je velkej.
-  ...there is no place like 127.0.0.1.
-  ...lilek fakt není špatnej.
-  ...programátoři jsou fajn.
