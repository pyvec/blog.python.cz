Title: Sprint na východě
Date: 2019-05-05 00:00:00
Author: Karolina Surma

## Sprint? To jako běháte?

Členové a členky české Python komunity se obvykle dvakrát do roka sejdou v nějakém koutu republiky. Letos jsem se podruhé vydala na společné řešení komunitních otázek, webových aplikací a ostatních aktivit kolem propagace programování v Pythonu. Jak je známo, začátečníci mají obvykle řadu obav před zapojením se mezi zkušené programátory a programátorky. Jak je taky známo, pythonní komunita je inkluzivní a pořádá řadu aktivit mířených přímo na nováčky. Mírou úspěchu může být tedy nadpoloviční účast brněnských PyLadies (v hojném počtu 4) vedle zkušenějších kolegů z Moravy a Slezska. 
Jarní, komornější sedmičlenná akce se konala v Lískovci u Frýdku-Místku. Aktivnější sprinteři mohli zahájit maraton již během týdne návštěvou ostravského kurzu PyLadies a následného Pyva. K víkendu jsme se v konečném počtu potkali přímo u Lumíra, který nám zapůjčil své prostory pro intenzivní kódění a brainstorming. 

## Co jsme (vy)řešili?

K hlavním sprintovým tématům patřily: 
- organizace **[PyConu](https://cz.pycon.org/2019/)** (již v červnu v Ostravě - dojeďte!), 
- aktualizace webových stránek pod záštitou Pyvce, jako jsou pyladies.cz, python.cz, pyvo.cz, pyvec.org  (tyto úkoly byly jak na míru šité pro nováčky),
- úpravy **zpětnovazebníku** PyLadies, aby se dal lehce použít v jiných městech a na různé typy akcí,
- propagace **PyLadies** na různých eventech napříč republikou,
- menší starší úkoly ze stránek [zapojse](https://python.cz/zapojse/), plných nápadů na vylepšení.
Nechyběla ani dokumentace, díky čemuž víme, že jsme dohromady vyřešili téměř 20 úloh. 


## Budoucnost

Víkendové soustředění, které viditelně posouvá komunitní projekty, je skvělá volba pro všechny, kdo se zajímají o pythonní dění v Česku. Z perspektivy nováčka oceňuji především možnost seznámit se s aktivisty z ostatních měst, nahlédnutí do něčeho nového a výpomoc s těžšími úlohami. Je to taky praktická ukázka fungování open source projektů, které se sice v kurzu PyLadies zmiňují, ale mnohé a mnozí z nás nemají představu, jak do nich můžou přispívat. 

Další sprint se bude konat na konci srpna v Čechách. Sledujte informace a nechte se tentokrát přesvědčit k příjezdu. :) Účast je po nahlášení zdarma, vítáni jsou všichni. 


