Title: Nadělili jsme PyLadies trička
Date: 2020-08-01
Author: Zuzka Javorková
Gravatar: valkova.zuza@seznam.cz
About: Účastnice a organizátorka prvního pražského kurzu PyLadies, investorka junior.guru

Ahoj všem příznivcům Pythonu!

Asi není potřeba psát, že rok 2020 je z hlediska pořádání kurzů PyLadies a přidružených aktivit pro nás velkou výzvou. Ještě na začátku jara jsme plánovali uspořádat tak jako v minulých semestrech několik souběžných kurzů pro začátečnice v Praze, Brně, Ostravě, Plzni, Olomouci, případně i v Hradci Králové. Až nám skoro nestačil prostor v seznamu pořádajících měst na našem webu. :) Nakonec se kvůli koronavirovým opatřením muselo hodně improvizovat, ale ve většině měst se podařilo v upravených podmínkách kurz nakonec dálkově zrealizovat. Přešli jsme na různé online přenosy a velmi dobře jsme zužitkovali náš vytuněný tool na odevzdávání a revize úkolů k lekcím.
A dnes už se aktivně řeší příprava na podzimní kurzy, i když stále bohužel musíme počítat s bojovými podmínkami a nebudeme zdaleka moci pokrýt poptávku zájemkyň o další (prezenční) kurzy.

Protože se v posledních letech tempo našich kurzů pozvolna zvyšovalo a komunita koučů, organizátorek i absolventek úspěšně rostla, měli jsme na přelomu roku poptávku po nové várce triček s logem PyLadies. A tak jsme se rozhodli s finančním přispěním Pyvce trička nechat vyrobit. Díky hromadné objednávce jsme i ušetřili pár korun.
Byla to blesková předvánoční akce, do které se stihlo přihlásit cca 100 zájemců, kterým jsme našimi tričky mohli udělat radost. Určitě nás v nich potkáte/poznáte na českém PyConu nebo třeba na komunitním sprintu, kde vznikl tento článek ;)

![Fotka triček]({static}/images/pyladies-trika.jpg)
