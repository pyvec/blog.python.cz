Title: Report ze Sprintu na východě
Date: 2024-04-28 18:00:00
Author: Anežka Müller
Twitter: anezkamll
About: Anežka je jednou z brněnských [PyLadies](https://pyladies.cz), spoluorganizátorka [brněnského Pyva](https://pyvo.cz/brno-pyvo/) a [českého PyConu](https://cz.pycon.org/2023/). Když zrovna nic neorganizuje, pravděpodobně někde běhá nebo chodí, nejraději v lese nebo po horách.

Letos v dubnu se nám podařilo v Python komunitě obnovit jednu z dříve tradičních akcí, Sprint na východě.
Před časem jste si na blogu mohli přečíst o [letních sprintech](https://blog.python.cz/Letni-sprinty-Python-komunity-v-Msenem).
Ty probíhají tradičně koncem léta na západě republiky. 

Protože jsou ale Pythonisti a Pythonistky rozesetí po celé republice, letní sprinty doplňuje jarní sprint na východě, konkrétně v Lískovci u Frýdku.
Účastnictvo vděčí za pohostinnost Lumírovi a Hance, kteří mají v Lískovci domek se zahradou, psem, kočkou a hadem, a poskytují tak sprintu základnu a zázemí. 

![sprint_na_vychode_1]({static}/images/vychod1.jpg)
![sprint_na_vychode_2]({static}/images/vychod2.jpg)

### Účast 

Sprint na východě býval vždy komornější, než letní sprinty v Mšeném, což se potvrdilo i letos. 
Zachovává si však svou pestrost a nijak si nezadá množstím odpracovaných úkolů.

Jak tedy vypadala letošní účast?

* Sešli jsme se v počtu 11 lidí (6 žen, 3 muži, 2 děti).
* Na sprintu měly zastoupení PyLadies z Brna, Ostravy a Olomouce. 
* Z různých oblastí byly zastoupeny (drobně zobecněno, omluva všem lokálním patriotům) Ostrava, Hranice, Olomouc, Brno a Praha. 
* Sešli se zde čtyři různé národnosti: česká, slovenská, polská a bosenská.

### Průběh

Sjeli jsme se v pátek večer a zahájili víkend táborákem a socializací. 
Samotný pracovní sprint pak začal v sobotu ráno a pokračoval až do pozdního večera pouze s přestávkami na jídlo a zmrzlinu. 
Vytvořili jsme si i [projekt v GitHubu Pyvce](https://github.com/orgs/pyvec/projects/6), abychom mohli sledovat progres. 

![sprint_na_vychode_3]({static}/images/vychod3.jpg)

Během soboty a nedělního dopoledne jsme zvládli dokončit celkem 20 tasků, mezi kterými byly například aktualizace materiálů na [Nauč se Python!](https://naucse.python.cz/), aktualizace [častých dotazů na stránkách PyLadies](https://pyladies.cz/faq/) a celková údržba tohoto webu (pročištění dat, odbavení starších issues z GitHubu), zpracování videí z brněnského Pyva, ale i zajištění wellbeingu účastníků (příprava dřeva, špekáčků a hermelínů na večeři), což je velmi důležitá součást sprintů. 
Několik úkolů je ještě těsně před dokončením nebo chybí jen reviews, takže se odvážím tvrdit, že se v následujících dnech finální číslo ještě zvýší.

![sprint_na_vychode_5]({static}/images/vychod5.jpg)

### Závěrem

Osobně jsem moc ráda, že se podařilo po delší pauze opět uspořádat Sprint na východě.
Otevírá se tím další příležitost pro Python komunitu setkat se naživo, lokalita přiláká jiné lidi než Mšené, někomu může také vyhovovat komornější atmosféra (jsem jednou z takových lidí).

A mimochodem, tento sprint proběhl zcela bez alkoholu, jen na birellech, čaji a kávě. 

Díky moc Lumírovi a Hance za zázemí a domáckou pohodu, a taky všem, co vážili cestu na východ, aby s námi strávili prima víkend.

Těším se zase za rok!

![sprint_na_vychode_4]({static}/images/vychod4.png)

A kdo by se s námi chtěl potkat dřív, určitě bude příležitost ve Mšeném na letním sprintu. 
Budeš-li se chtít přidat, napiš na info@pyvec.org a my ti dáme vědět!

![sprint_na_vychode_6]({static}/images/vychod6.jpg)
