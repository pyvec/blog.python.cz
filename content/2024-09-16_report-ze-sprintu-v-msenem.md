Title: Report z letního sprintu v Mšeném
Date: 2024-09-16 18:00:00
Author: Mia Bajić
Gravatar: miabajic.miabajic@gmail.com
About: Mia je vývojářka, developer advocate, a spoluorganizátorka pražského Pyva, českého PyConu, pražské Python Pizzy & EuroPythonu.

Jako každý rok se během léta sjíždí Pythonisti a Pythonistky ze všech koutů republiky směrem k Roudnici nad Labem, do malebné obce Mšené-lázně. Naším cílem je chalupa rodiny Vysokých, která nás už od roku 2016 hostí pro letní komunitní víkendovku.

Sprint je úžasná akce, kde se všichni potkáme, přes den pracujeme na společných projektech, a večer grilujeme a zpíváme u ohně. Letos se nás sešlo kolem 20 z celé republiky.

![pes]({static}/images/pes.jpg)


### Průběh akce

Ve čtvrtek dorazila menší skupina, která se pustila do příprav. Letos jsme experimentovali s jídelníčkem, abychom efektivněji nakoupili. A také jsme podpořili místní farmáře nákupem čerstvé zeleniny přímo z farmy.

![pripravy]({static}/images/pripravy.jpg)


V pátek se připojila většina účastníků. Přes den jsme začali pracovat na komunitních projektech. Večer jsme si užili společné grilování, pochutnávali si na špízech a zpívali u ohně.

![pocitace]({static}/images/pocitace.jpg)


Sobota byla ve znamení další práce, ale přinesla i něco nového. Letos jsme poprvé měli workshop první pomoci. Lumír, člen naší komunity, dobrovolný hasič a medik, nás naučil, jak pomoci v krizových situacích. Díky, Lumíre, za skvělý workshop!

![prvni-pomoc]({static}/images/prvni-pomoc.jpg)


Poté jsme se sešli v kruhu a diskutovali o budoucnosti naší komunity, například o plánech na akce v roce 2025 a 2026.

![diskuze]({static}/images/diskuze.jpg)

Večer jsme opět grilovali, zpívali a tentokrát i slavili narozeniny s dortem!

![jidlo2]({static}/images/jidlo2.jpg)

![jidlo3]({static}/images/jidlo3.jpg)

![ohen]({static}/images/ohen.jpg)

![ohen2]({static}/images/ohen2.jpg)


### Co jsme dokázali?

* Anežka a Karolína poslaly přihlášku na talk na PyLadiesCon 2024.
* Honza Javorek dokončil proces přijetí dvou nových členů Pyvce.
* Karolína upravila rozpracovanou lekci o balíčkování pro Naučse.
* Mia s Arturem dokončili a nasadili první dokumentaci pro Python Pizza.
* Miro, Anežka a Lumír zahájili přípravu PyCampu.
* Honza Smitka se domluvil se zástupci boardu Pyvce, že Lynt sponzorsky poskytne infrastrukturu pro Vaultwarden, aby komunita mohla bezpečně sdílet hesla k nástrojům a účtům.
* Jakub Hejhal přidal videa k přednáškám na web PyCon CZ.
* Martin ve spolupráci s Honzou dokončil a sloučil nový python.cz postavený na MkDocs, který byl rok v přípravě.

![gadget]({static}/images/gadget.jpg)


### Závěrem
Velké díky všem, kteří se zúčastnili, přispěli nebo se prostě jen zastavili. Speciální poděkování patří Kubíkovi za poskytnutí zázemí a Anežce s Ivou za organizaci.

Chceš se k nám přidat? Mrkni na [náš web](https://python.cz/), vyber si projekt, který tě zaujme, a ozvi se! Nové tváře u nás vždy rádi uvítáme!

![vsichni]({static}/images/vsichni.jpg)
