Title: Jaký byl letošní Sprint na Východě?
Date: 2025-04-29 18:00:00
Author: Anežka Müller
Gravatar: anezka.muller@gmail.com
About: Anežka je jednou z brněnských [PyLadies](https://pyladies.cz) spoluorganizátorka [PyCamp CZ Beta](https://pycamp.cz/) a [EuroPythonu](https://ep2025.europython.eu/). Když zrovna nic neorganizuje, pravděpodobně někde běhá nebo chodí, nejraději v lese nebo po horách.

Téměř na rok přesně se část české Python komunity opět sešla v Lískovci u Frýdku na víkendovém sprintu.
Účast byla sice letos ještě o něco komornější než obvykle, i v menší skupince se nám však podařilo vytvořit kreativní a podnětné prostředí a odbavit kus práce.

### Pátek

Všichni přespolní letos dorazili vlakem, abychom to ale hostiteli a hostitelce nedělali moc jednoduché, přijeli jsme až na jednu dvojici každý zvlášť.
Lumír a Hanka si tak užili několik výletů na přilehlá vlaková nádraží, aby účastnictvo posbírali a dopravili na místo konání.

Páteční odpoledne si část účastnictva zpestřila prohlídkou výrobny (nejen) dortů [Marlenka](https://www.marlenka.cz/cs) spojené s ochutnávkou. 
Večer jsme pokračovali socializací a přípravou na sobotu.

### Sobota

V sobotu jsme se rozdělili na dva pracovní týmy. 

Jeden se věnoval přípravě PyCampu Beta, neformálního barcampového setkání Python komunity v polovině září letošního roku.
Na agendě jsme měli vyřešit systém ubytování, probrat možnosti občerstvení, udělat finanční rozvahu akce a na základě těchto vstupů navrhnout ceny lístků.

Krom těchto ryze praktických věcí jsme se také rozhodli natočit promo video.
Výsledek našeho snažení uvidíte již brzy na svých přijímačích!

Druhý, jednočlenný tým, který tvořila Karolina, se zabýval stránkami PyLadies.
Poprosila jsem Karolinu, aby sepsala, čemu se věnovala, a přidávám v needitované verzi:

> Na každém sprintu se snažíme o něco posunout resty na komunitních webech. 
> Letos jsem se tak podruhé pustila do pokusu o [generování webu pyladies.cz pomocí komunitou vytvářené knihovny freezeyt](https://github.com/PyLadiesCZ/pyladies.cz/issues/735). 
> Předchozí nastavení používá knihovny, které jsou už roky nepodporované, a v budoucnu nejspíše přestanou fungovat. 
> Metodou pokus omyl se mi podařilo dosáhnout stejného výstupu jako při stávajícím řešení. 
> Pro nachystání Pull Requestu potřebuji ale zaručit, že stránku bude i nadále možné spustit pro lokální vývoj - čeká mě ještě zavrtání se do Flasku. 
> Snad dřív, než na dalším sprintu.

Sobotní večer jsme zakončili posezením u ohně pod novou pergolou (je skvělá, tak si zaslouží zmínku!).

### Neděle

Neděle už byla čistě nepracovní.
Podařilo se nám být poněkud hospodárnější v odjezdech a tak musel Lumír sedat za volant jen dvakrát.

První část účastnictva opustila Lískovec před devátou ráno a poslední účastník sprintu dorazil domů v 19:47.

### Závěrem

Přestože se nás u Lumíra a Hanky nesešlo mnoho, byla to opět velmi vydařená akce.

Díky všem, co přijeli, a příště zas, snad ve větším počtu!
